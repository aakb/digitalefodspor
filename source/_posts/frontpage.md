---
backgroundimage: images/headerimages/side1.jpg
headermain: Hvad
headerlead: Hvad er digitale fodspor?
---
Hver gang du bevæger dig rundt på nettet, efterlader du en række aftryk. Det sker både, når du lægger
billeder på Facebook, benytter Snapchat eller søger i Google. Hver gang du åbner en internetbrower,
efterlader du små digitale fodspor, der kan kædes tilbage til lige præcis dig. Via din IP-adresse (computerens
digitale adresse) kan dine bevægelser på nettet kobles til din computer eller telefon. Når du besøger en
hjemmeside, kan ejeren via cookies (et sporingsværktøj), se, hvilket land du bor i, hvilken by du kommer fra
og hvilken browser, du anvender.


Når du tagger et billede på Facebook, tjekker ind et bestemt sted (geo-tagging) og opretter diverse profiler
på sociale medier, er du selv med til at skabe dine fodspor på nettet. Vi fodrer alle nettet med oplysninger,
som andre kan bruge på gode måder til at målrette tilbud mere direkte til os eller de kan misbruges.


Hvis du bruger sociale medier, kan du ikke undgå at sætte digitale fodspor. Det kan derfor være en god ting,
hvis du overvejer, hvad og hvordan du lægger ting på nettet og hvem, der kan se, hvad du lægger op.

Denne hjemmeside er lavet for at give dig en mulighed for at reflektere over dine digitale fodspor. Du kan
også følge os på [https://facebook.com/digitalefodspor](https://facebook.com/digitalefodspor)
